---
{"dg-publish":true,"permalink":"/inrium/glosarij-nri/"}
---

Джерело:  [Стаття на сайті](https://blog.inrium.org.ua/glosarij-nri/)
Автор: [[Автори/ГМ Енді Літ\|ГМ Енді Літ]]
Редактор: [[Автори/Leynar\|Leynar]]

# Що таке НРІ?

Настільні рольові ігри — це світ уяви, спільного творення історій і живого спілкування. Але для новачків цей світ може здаватися трохи чужим — зі своїми абревіатурами, сленгом, ігровими підходами та дивними словами на кшталт «ПбтА», «ТПК», «метагейм» чи навіть «рак кубів».

Цей глосарій створений, щоб зробити перші кроки в НРІ комфортнішими. Тут зібрані поширені терміни, скорочення й ігрові жаргони, які часто використовуються в україномовній спільноті.

Матеріал постійно доповнюється, тому якщо вам чогось не вистачає або хочеться уточнити визначення — сміливо залишайте коментарі.

# Загальні терміни

**НРІ / Рольовки**
Настільні Рольові Ігри – ігри, у яких учасники беруть на себе ролі вигаданих персонажів, розігруючи їхні дії та приймаючи рішення у створеній Майстром або заготовленій історії. Гра зазвичай ведеться розмовним способом, а результати дій визначаються правилами та кидками кубиків.

**НРГ / Рольовка**
Настільна Рольова Гра – окрема гра в жанрі НРІ, наприклад, Dungeons & Dragons, Pathfinder або Поклик Ктулху. НРГ — це, насправді, просто однина терміну НРІ.

**Персонаж / Персонаж Гравця (ПГ)**
Персонаж, яким керує гравець у рольовій грі. Інколи називають ПЦ чи ПС від англійського Player Character (PC).

**Преген**
Готовий персонаж, створений заздалегідь Ігромайстром або видавцем гри. Використовується для швидкого старту, особливо у ваншотах, квікстартах або стартер сетах.

**НІП / НІПи**
Неігровий персонаж, тобто персонаж, яким керує Майстер. У множині — НІПи. Інколи називають НПЦ чи НПС від англійського Non-Player Character (NPC).

**Майстер / Ігромайстер / Ведучий / ДМ / ГМ / ІМ**
Людина, яка веде гру та керує світом. У різних іграх використовують різні назви:

- **ДМ (Dungeon Master)** — специфічний термін для Dungeons & Dragons.
- **ГМ (Game Master)** — загальне поняття, яке застосовується в багатьох системах.
- **ІМ (Ігромайстер)** — український аналог англіцизма Гейм Мастер.

**Чаркуш / Чарник**
Аркуш персонажа, де записані його характеристики, навички, спорядження та інші ігрові параметри (character sheet).

**ВТТ / VTT / Віртуальна Стільниця / Стільниця**
Онлайн-платформа для гри в НРІ (наприклад, Foundry VTT, Roll20 чи Owlbear Rodeo).

**Акшуал Плей / Актуал Плей**
Це трансляція наживо чи запис гри, коли група грає, а глядачі чи слухачі дивляться/слухають.

**Група / Гурт/ Загін / Банда / Пачка / Партія**
Команда персонажів гравців, які діють разом у пригоді. У розмовній мові гравці можуть називати групу по-різному: партія, гурт, загін, пачка або навіть банда залежно від стилю гри та атмосфери кампанії.

**Крос-стать**
Коли гравець однієї статі грає за персонажа іншої статі (наприклад, чоловік грає за жіночого персонажа і навпаки).

**Офгейм**
Дії чи дискусії, що відбуваються поза межами гри та не впливають на ігровий процес.

**Рак кубів**
Ситуація, коли гральні кістки постійно дають низькі результати, через що персонаж зазнає невдач.

**Фадж кубів**
Коригування результатів кидків кісток для досягнення бажаного ефекту. Найчастіше використовується майстрами, щоб збалансувати гру, якщо виклик, який вони кинули на гравців, виявився занадто складним або занадто легким. Також може застосовуватися у випадку “раку кубів”. Використовувати фадж чи ні — кожен вирішує особисто.

**ТЗГ (Тотальне Знищення Групи) / ТПК (Total Party Kill)**
Ситуація, коли в бою (чи іншій загрозливій ситуації) гинуть усі персонажі гравців. Часто кажуть “у нас був ТПК” як синонім повної поразки.

**Правило Крутизни / Рул оф Кул**
Негласний принцип, чи інколи Гоумрул, за яким, якщо якась дія або сцена здається достатньо крутою, вона має статися, навіть якщо правила її не підтримують або йдуть врозріз із логікою. Головне – зробити момент яскравим і захопливим для всіх учасників гри.

# Сюжет та наратив

**Відіграш / Ролплей**
Процес вираження гравцем дій, думок та слів свого персонажа. Відіграш може бути від першої особи (коли гравець говорить і діє так, ніби він сам є персонажем) або від третьої особи (коли гравець описує, що робить його персонаж, замість того, щоб говорити за нього безпосередньо).

- **Відіграш / Ролплей акторський** — стиль відіграшу, коли гравець емоційно та експресивно відтворює свого персонажа, здебільшого від першої особи, часто вдаючись до зміни тембру голосу та мовлення.
- **Відіграш / Ролплей діями** – підхід, коли гравець ухвалює рішення та виконує дії відповідно до бекґраунду, характеру та мотивації свого персонажа, навіть якщо це не завжди є оптимальним вибором у грі.

**Заявка**
Формулювання гравцем того, що він хоче, щоб зробив його персонаж.

**Блід**
Перенесення емоцій між персонажем і гравцем. Якщо персонаж переживає важку сцену, а гравець починає реально засмучуватися — це блід у бік гравця. Якщо ж реальний досвід гравця (наприклад, його страхи чи стрес) впливають на рішення персонажа — це блід у бік персонажа.

**Пригода**
Сюжетна історія, яку проходять гравці в рамках гри.

**Даунтайм / Простій**
Період у грі між пригодами, коли персонажі можуть займатися власними справами (тренування, дослідження тощо).

**Рейки**
Стиль ведення гри, коли майстер наперед визначає сюжет і обмежує свободу вибору гравців, змушуючи їх слідувати встановленому напрямку.

**Пісочниця**
Протилежний рейкам стиль ведення гри, де майстер створює відкритий, нелінійний світ із широкими можливостями для дослідження, і гравці самостійно обирають свій шлях, приймають рішення і часто самі створюють собі пригоди та клопіт.

**Лінійна пригода**
Пригода, де події розгортаються у чітко визначеному порядку, і гравці рухаються за заздалегідь запланованим маршрутом. Вони можуть впливати на деталі, але основний сюжет змінюється мало. Такі пригоди часто використовують у рейкових кампаніях.

**Нелінійна пригода**
Пригода, де гравці мають значну свободу вибору, а події та світ реагують на їхні рішення. Такі пригоди можуть містити кілька шляхів до розв’язки або взагалі не мати фіксованого фіналу. Нелінійність характерна для пісочниць та ігор з відкритим світом.

**Сюжетна арка**
Завершена частина історії в рамках кампанії або серії пригод. Арка має власний конфлікт, розвиток подій та розв’язку, але водночас може бути частиною більшого сюжету. Часто сюжетна арка згадується в контексті історії когось із персонажів гравців.

**Сетинг**
Сукупність елементів, що визначають світ гри: місце, час, атмосфера, історія, культура, суспільство тощо. Це може бути як цілий континент, так і один-єдиний будинок, якщо він містить усі необхідні деталі для створення унікального середовища для гри.

**ББЕГ / Лиходій (BBEG – Big Bad Evil Guy)**
Головний антагоніст пригоди або кампанії. Це могутній, хитрий або впливовий противник, з яким група гравців зрештою стикається у фінальному протистоянні. ББЕГ не обов’язково повинен бути абсолютним злом — це може бути складний персонаж із власними мотивами, але він зазвичай є рушієм конфлікту в історії. В україномовній спільноті НРІ такого ББЕГ частіше кличуть просто головним лиходієм.

**Бек / Бекґраунд**
Передісторія персонажа, яка описує його минуле, мотивації та зв’язки зі світом гри. Добре продуманий бек допомагає гравцеві краще розкрити свого персонажа під час гри.

**Лор**
Сукупність знань, історій і фактів про світ гри, його персонажів, події та правила, які створюють загальну картину сетингу. Лор може включати міфи, легенди, хронологію подій, описи культур і релігій, а також інші деталі, що роблять світ глибшим і більш переконливим для гравців.

**Спотлайт**
Момент у грі, коли увага всієї групи зосереджена на одному персонажі або гравцеві. Вдалий розподіл спотлайту між усіма учасниками допомагає кожному гравцю відчути себе значущим у спільній історії.

**Метагейм**
Використання знань, які гравець має, але його персонаж знати не може. Такі знання іноді називають “ООС-знанням” (Out of Character, OOC) — інформацією, що відома гравцеві, але не його персонажу. Протилежним терміном є IC (In Character) — усі знання, що належать саме персонажу.

**Квантовий огр**
Ситуація в настільній рольовій грі, коли певна подія або ворог (наприклад, огр) з’являється незалежно від вибору гравців, створюючи ілюзію вибору. Це підхід, при якому майстер повторно використовує підготовлений матеріал, навіть якщо гравці свідомо його оминають, що може обмежувати їхню агентивність.

**Наративні права**
Можливість гравців або майстра впливати на сюжет, опис світу чи події гри поза межами дій їхніх персонажів. У деяких системах НРІ наративні права розподілені між усіма гравцями, а в інших – здебільшого належать майстру.

**Агентивність**
Рівень контролю гравців над розвитком сюжету та світу гри. Вона визначається тим, скільки наративних прав мають гравці, і може варіюватися від повної свободи у створенні подій до слідування чітко прописаного сценарію майстра, де рішення впливають лише на дрібні деталі.

# Ігролад та механіки

**Ігролад**
Процес гри, що включає взаємодію гравців із механіками, правилами та наративом. Ігролад може бути різним за складністю та стилем, залежно від гри.

**Сцена**
Окремий момент або частина гри, де розгортається певна подія чи конфлікт. В окремих НРІ сцени явно відокремлені одна від одної, але в більшості перехід між сценами оповідається більш природно.

**Боївка**
Бойові сцени та механіка бою в грі.

**Соціалка**
Соціальна взаємодія між персонажами в грі (перемовини, інтриги тощо).

**Дослідження**
Процес вивчення світу гри, пошук підказок, розслідування та розкриття таємниць.

**к4 / к6 / к8 / к10 / к12 / к20 / к100**
“к” позначає гральну кістку, а цифра вказує на кількість граней, які вона має, наприклад, к6. Таким чином, к6 — це звичайна шестигранна гральна кістка. Значення перед “к” вказує на кількість необхідних кісток. Наприклад, 3к6 означає, що вам потрібно кинути 3 шестигранні кістки.

- Дехто замість “к” може використовувати “д” від англійського “dice”. Наприклад, д4 / д6 / д8 / д10 / д12 / д20 / д100.
- Гральні кістки можуть називати також інакше: дайси / куби / граники / кубики.
- к100/к% – відсотковий кидок, який виконується двома кістками к10 (друга к10 часто позначається як к10%) або 100-гранною кісткою. Випадання “00” зазвичай читається як “100”, а не як “нуль”.
- к66, к68, к666 та інші подвійні або потрійні кидки — кидки, які найчастіше використовуються в таблицях випадкових подій, генераторах або для створення унікальних ситуацій у грі. Наприклад, у к66 перша шестигранна кістка може визначати десятки, а друга — одиниці (наприклад, 3 і 5 означають 35). У більш складних варіантах генерації кожен кубик може відповідати за окремий аспект результату, наприклад, при кидку двох шестигранних кісток (к66) гравець звертається до двох різних таблиць. За тим самим принципом працює к68, де друга кістка восьмигранна, або к666, де використовуються три шестигранні кістки.

**Рольнути / Зробити Рол**
Виконати кидок кісток згідно з правилами гри, щоб визначити результат дії персонажа або випадкову подію.

**Крит / Тупо 20 / Нат 20**
Критичний успіх у кидку. В іграх на к20 випадання 20 зазвичай означає максимальний успіх, тому часто можна почути: «У мене натуральна 20» або «Тупо 20» чи «Нат 20».

**Критфейл / Тупо 1 / Нат 1**
Критична невдача у кидку. В іграх на к20 випадання 1 зазвичай означає повний провал, тому гравці часто кажуть: «У мене натуральна 1» або «Тупо 1» чи «Нат 1».

**ОЗ / ХП / Хіти / Очки Здоров’я**
Очки здоров’я персонажа, Hit Points / Health Points.

**Пул кубів**
Набір кісток, які кидає гравець для виконання дії, що залежить від правил гри. Часто це набір саме шестигранних кісток.

**Реткон**
Зміна або виправлення подій “заднім числом”, коли майстер чи гравці домовляються, що щось сталося інакше, ніж було описано раніше. Це може бути зроблено для уникнення плутанини, виправлення помилки або покращення сюжету. У деяких системах реткони є частиною правил — наприклад, у “Клинках у Пітьмі” гравці можуть оголошувати флешбеки, щоб додати подробиці до минулих подій неначе вони завчасно підготувалися до ситуації, хоча насправді флешбек розігрується в момент її виникнення.

**РАВ / RAW (Rules As Written)**
«Правила, як написано», тобто їхнє буквальне трактування без врахування задуму авторів.

**РАІ / RAI (Rules As Intended)**
«Правила, як задумано», тобто їхнє трактування з урахуванням намірів авторів, навіть якщо текст у книзі нечіткий.

**Легковагова гра / Лайтрул / Рулзлайт (Rules-light)**
НРГ, де ігролад фокусується на наративі, імпровізації та свободі дій, а правила залишаються простими та ненав’язливими. Такі ігри мають мінімальну кількість механік і рідко вимагають складних розрахунків.

**Важка гра / Хевірул (Rules-heavy)**
НРГ з великою кількістю правил, таблиць та модифікаторів, яка вимагає ретельного вивчення механік. Такі ігри часто містять детальні системи бою, розвитку персонажів та інших аспектів гри. Висока кількість правил додає ігроладу глибини, дозволяючи більш точно моделювати ситуації та забезпечувати стратегічні рішення.

**Кранч**
Глибина правил гри. “Кранчова” гра — це гра, якій характерна велика кількість детально прописаних правил, механік та розрахунків. Назва «кранч» походить від англійського дієслова to crunch, що означає «дробити» або «комплексно розраховувати», що підкреслює акцент на ретельній деталізації та розрахунках правил гри.

**Флаф**
Аспект гри, що зосереджений на описах, художньому наповненні та атмосфері світу, персонажів і подій. Флаф включає в себе лор, історії, сетинг, стиль і тон гри, доповнюючи механічну частину емоційною та наративною глибиною. Назва «флаф» походить від англійського fluff – «пух» або «щось легке й декоративне», що підкреслює його роль як доповнення до ігрових механік.

**Флейвор**
Будь-який елемент гри, що не впливає на механіку, але додає атмосферності, стилю чи глибини. Це може бути опис дій, унікальні назви чарів, особливий вигляд предметів або будь-які художні деталі, що збагачують ігровий світ. Часто можна почути у контексті поради “просто зміни флейвор”, що означає “просто зміни художній опис без змін механік”.

**Білд**
Кінцева статистика персонажа (характеристики, навички, спорядження), що формується під час його створення та розвитку протягом гри. Термін здебільшого вживається гравцями, які грають у кранчові ігри.

**Статблок**
Таблиця, що містить параметри НІПа чи монстра. Іншими словами, це Блок статистики.

**Гоумрул / Хоумрул / Домашнє правило**
Змінене або додаткове правило, яке вводить Майстер для своєї кампанії.

**Гоумбрю / Хоумбрю/ Гоумбрюква**
Авторський контент (правила, класи, раси, сетинг), створений гравцями або Майстром.

**Асоціативні механіки**
Механіки, які безпосередньо випливають із ігрового світу та логіки персонажів. Вони сприяють глибшому зануренню у гру, оскільки рішення, які приймають гравці, виглядають природними для персонажів. Наприклад, втрата глузду в Поклику Ктулху (коли персонаж стикається з жахами й поступово божеволіє) є асоціативною механікою, оскільки це логічний наслідок подій у світі гри.

**Дисоціативні механіки**
Механіки, які більше орієнтовані на гравців, а не на персонажів, і не обов’язково мають внутрішнє обґрунтування у світі гри. Наприклад, система натхнення в Dungeons & Dragons (де гравець отримує бонусний кидок за гарний відіграш, але це не має пояснення в ігровій реальності) є дисоціативною механікою.

# Типи ігор

**Сесія**
Одне ігрове зібрання, протягом якого гравці грають у НРГ. Тривалість сесії може варіюватися від години до кількох годин чи навіть цілої ночі, залежно від домовленостей учасників. Середня тривалість сесії 3-4 години.

**Нулівка / Нульова сесія**
Сесія-0, переважно перед початком кампанії, де обговорюють правила, створюють персонажів і узгоджують очікування.

**Однограй / Ваншот**
Коротка пригода, яка триває одну сесію.

**Тушот**
Коротка пригода, що завершується за дві сесії. Часто так називають ваншот, який не вдалося завершити за одну сесію.

**Модуль**
Пригода середньої тривалості, яку можна завершити за кілька сесій або більше. Називається модулем, бо її часто можна легко вбудувати у вашу кампанію, наче деталь конструктора.

**Кампанія**
Довготривала серія ігрових сесій, що розповідає цілісну історію, може складатися з декількох різних пригод.

**Дует / 1 на 1**
Гра, яку Майстер веде гравцю віч-на-віч.

**Соло / Соло НРГ**
Гра, розрахована на одного гравця без майстра або з майстром як ведучим-наглядачем. Зустрічається нечасто, але популярність такого формату зростає.

**Текстовка**
Формат гри в НРІ через текст — у месенджерах, чатах, форумах або документах. Дії, репліки та опис сцени подаються письмово, зазвичай асинхронно.

# Підходи до НРІ та стилі гри

**ОСР / Олд-Скульний Ренесанс / Олд-Скульний Розквіт**
Підхід до настільних рольових ігор, заснований на тому, як грали в D&D до AD&D2e. У цьому підході головна увага приділяється гравцю, а не його персонажу, прийняттю метагейму та креативному вирішенню відкритих викликів, при цьому правил небагато, але вони мають важливе значення. Майстер (часто званий Рефері) не шукає відповіді в системі правил, а ухвалює рішення на ходу. Гравці самі ведуть карти, рахують ресурси та приймають складні рішення, часто із серйозними наслідками.

**Традиційні ігри**
Підхід, що з’явився після AD&D2e і поєднує детально структуровані правила з зосередженням на сюжеті. Головна увага приділяється персонажу і його розвитку. Тут завжди присутні універсальні правила, атрибути, навички й багато варіантів для взаємодії зі світом. Водночас вони дозволяють імпровізацію та творчі рішення — гравець може як чітко діяти за механікою, так і отримати бонус за крутий опис дії. Сюжетна структура часто гнучка: гра може бути про епічні пригоди, про драму або про політичні інтриги. Цей підхід прагне бути універсальним і комфортним для різних стилів гри. Інколи такий підхід називають штучним терміном “мідскул”, але це слово було вигадано на старих російських форумах, і воно не має жодного відношення ні до західної спільноти, хоч і мімікрує під англійський термін, ні до українського рольового простору.

**Наративні ігри (Story Games / Fiction-first)**
Підхід до настільних рольових ігор, де історія, атмосфера та драматичні повороти — у центрі уваги. На відміну від традиційних ігор, де пригода зазвичай заздалегідь підготована, у наративних іграх сюжет створюється спільно — гравці разом із Майстром формують історію у процесі гри. Правила тут прості та вузькоспеціалізовані: вони створені не для універсальності, а для підтримки конкретного жанру. Усе в них працює на емоційне напруження, тематику та сюжетні наслідки. Наративні ігри часто розширюють роль гравця та мають високий рівень агентивності. Цей підхід також помилково називають “ньюскул” по тій же причині, що і традиційні ігри. Хоча “новим” його назвати важко, адже він розвивався паралельно з ОСР та Традиційними іграми, і термін ньюскул скоріше відноситься до НСР (New School Revolution) — відгалуження ОСР.

**ПбтА (Powered by the Apocalypse)**
Сімейство наративних ігор, побудованих на механіці ходів (moves), які активуються конкретними діями персонажів. Гравець каже, що робить, і, якщо дія відповідає опису ходу, виконує кидок 2к6 з модифікатором. Персонажі створюються за допомогою плейбуків — готових шаблонів класів із унікальними ходами. Майстер зазвичай не кидає кістки — натомість реагує на дії гравців ходами Майстра. Сюжет розвивається під час гри: замість заздалегідь написаної історії створюється стартова ситуація, а далі все залежить від рішень і дій персонажів.

**Словеска / Фріформ**
Підхід до гри з неформальними, мінімальними або спрощеними правилами, де основна увага приділяється відіграшу, імпровізації та взаємодії між персонажами. Часто проводиться без кісток або з використанням лише базових механік; рішення приймаються на основі здорового глузду, домовленостей або рішень Майстра.

**Театр Розуму**
Підхід до проведення гри, за якого вся дія відбувається в уяві гравців без використання мініатюр, мап чи інших візуальних допоміжних засобів. Гравці та Майстер описують, що відбувається, словесно, орієнтуючись на спільне уявлення про сцену, простір та позицію персонажів.

**Данженкроул**
Стиль гри, що передбачає проходження складних локацій у приміщенні, таких як мережа печер або катакомб. Зазвичай високої складності з великою кількістю пасток і монстрів.

**Гекскроул**
Стиль гри, в якому персонажі прокладають собі шлях через карту з гексами, де кожен гекс представляє день або більше подорожі і наповнений різноманітними (часто випадковими) зустрічами.

**Урбанкроул**
Стиль гри, яка відбувається переважно в місті, але в конкретній ігровій структурі, схожій на данженкроул або гекскроул.

**Вестмарш**
Вільний формат кампанії, де є великий загал гравців/персонажів, які не мають стабільної групи і можуть грати нерегулярно. Кожної сесії сформована група вирішує, що робити, виходячи з того, хто присутній. У класичній формі Вестмарш — це гра про пограничне містечко, довкола якого є безліч недосліджених земель.

**Мегаданж / Мегапідземелля**
Гра, дія якої розгортається у величезній мережі підземель/замків/печер з кількома рівнями, де гравець може провести цілу кампанію в підземеллі та дослідити його.

# Книги та матеріали для гри

**Корник / Корбук / Рулбук**
Основна книга правил настільної рольової гри (core rulebook).

**Сорсбук**
Додаткова книга, що містить розширені правила, нові механіки, класи, раси, чари або сетингову інформацію (sourcebook).

**Сетингбук**
Книга, що описує світ гри: історію, міста, фракції, важливих персонажів та специфічні механіки (setting book).

**Стартер сет**
Набір для початківців, що містить спрощені правила, зазвичай готову пригоду, персонажів та кубики (starter set).

**Квікстарт**
Скорочена версія правил НРГ, часто безоплатна, зазвичай містить вводну пригоду, призначена для швидкого ознайомлення з грою (quickstart).

**СРД / SRD (System Reference Document)**
Документ, що містить відкриті частини правил настільної рольової гри, які можна використовувати без порушення авторських прав. Зазвичай SRD включає основні механіки, класи, чари та інші елементи, дозволені для вільного використання, перекладу та модифікації.

# Архетипи гравців

**Адвокат Правил**
Гравець, який знає правила досконало (чи думає, що знає) та сперечається з Майстром щодо їх застосування.

**Безхатько-вбивця / Мардерхобо**
Гравець, чий персонаж бездумно вбиває всіх навколо без мотивації.

**Білдер**
Гравець, який отримує найбільше задоволення від створення та оптимізації персонажів, а не від самої гри.

**Грогнард / Ґроґнард**
Гравець старої школи, який віддає перевагу класичним НРІ та скептично або вороже ставиться до змін у гобі, зокрема до нових редакцій правил чи сучасних підходів до гри.

**Еджлорд**
Гравець або персонаж, який навмисно (чи ненавмисно) перебільшує свою темність, жорсткість або трагічність, часто до рівня карикатури. Еджлорди можуть мати похмурі історії, антисуспільну поведінку та прагнути виглядати максимально «крутими» і загадковими.

**Манчкін**
Гравець, який грає заради максимальної вигоди для свого персонажа, нехтуючи історією, логікою світу та інтересами інших гравців. Манчкіни не просто мінмаксять, а намагаються «перемогти» гру, можуть порушувати дух правил, перекручувати домовленості та навіть змагатися з майстром, щоб отримати максимальну перевагу.

**Мінмаксер**
Гравець, який шукає механічні «лазейки» та оптимальні комбінації, щоб зробити персонажа максимально ефективним у певній сфері. Мінмаксери не обов’язково порушують дух гри, як манчкіни, але можуть нехтувати відіграшем, сюжетною логікою чи командною взаємодією, якщо це не приносить механічної вигоди.

**Павер геймер**
Гравець, який грає передусім заради битв, здобичі та відчуття могутності. Основний фокус – знищувати ворогів, збирати найкраще спорядження та домінувати у грі. Павер геймери оптимізують персонажів для максимальної ефективності, але на відміну від манчкінів, зазвичай не порушують дух гри чи домовленості. Їхній стиль гри часто фокусується на бійці та механічних аспектах, а не на сюжеті чи відіграші.

# Пов’язані з D&D

**ВотСі / WotC / Візарди**
Wizards of the Coast — компанія, що видає D&D та інші ігри.

**КЗ (Клас Захисту) / AC (Armor Class)**
Значення, що визначає, наскільки важко влучити по персонажу.

**THAC0**
To Hit Armor Class 0. Механіка, що використовувалася в старих виданнях D&D. Вона увійшла в ширшу культуру рольових ігор і стала мемом.

**Ряткидок (Рятівний кидок)**
Saving Throw; кидок кістки для уникнення або зменшення негативних ефектів.

**Чарунки**
Spell slots у D&D; обмежений ресурс для використання чарів.

# Скорочення та абревіатури НРІ

**5е**
Найчастіше означає Dungeons & Dragons 5th Edition. Також може позначати п’яті редакції інших ігор. У 2024 році вийшли оновлені правила, які іноді називають 5e 2024. Тоді як правила 2014 — 5е 2014.

**ВтМ / VtM**
Вампіри: Маскарад (Vampire: the Masquerade) — НРГ про вампірське суспільство, політичні інтриги, внутрішні конфлікти та боротьбу з чудовиськом усередині себе.

**ДнД / ПіД / D&D**
Dungeons & Dragons — найвідоміша НРГ у жанрі героїчного фентезі. ПіД — абревіатура від перекладу Підземелля і Дракони.

**ДСС / DCC**
Dungeon Crawl Classics— олдскульна фентезі-НРГ із фокусом на випадковості, дивних магічних ефектах і атмосфері pulp-жаху.

**КЗМН**
Кобольди Зжерли Моє Немовля (Kobolds Ate My Baby) – комедійна НРГ, у якій гравці грають за дурнуватих кобольдів, що намагаються виконати накази свого жорстокого короля.

**ОСЕ / OSE**
Old-School Essentials — ретроклон B/X-редакції D&D, адаптований для зручності та сучасного використання, з акцентом на простоту й класичний стиль пригод.

**ПК / CoC**
Поклик Ктулху (Call of Cthulhu) — НРГ у жанрі космічного жаху, де дослідники стикаються з древніми істотами, божевіллям і таємницями. Заснована на творах Г. Ф. Лавкрафта.

**ПФ / PF**
Pathfinder — похідна від D&D 3.5e. Перша редакція (PF1) іноді називається 3.75e. Друга (PF2e) стала самостійною системою, має глибоку тактичну механіку та розвинену підтримку.

**СБЧ / ВВН / WWN**
Worlds Without Number — фентезійна НРГ у дусі олдскулу, з відкритим світом, генераторами вмісту та сильним акцентом на побудову світу.

**СФ / SF**
Starfinder — науково-фантастична НРГ, створена на основі Pathfinder, з елементами космічних пригод, технологій і магії.

**ШСПВ / СВЕЙД / SWADE**
Шалені Світи: Пригодницьке Видання (Savage Worlds Adventure Edition) — універсальна пригодницька система, яка підходить для різних жанрів: від фентезі до стімпанку та жахів. Відома швидкістю, простотою та підтримкою кінематографічного стилю гри.

# Інше

**ОГЛ / OGL**
Open Game License — відкрита ліцензія для використання правил D&D.

**ОРК / ORC**
Open RPG Creative License — альтернатива OGL, створена після скандалу з WotC у 2023 році.

**КР / CR / Кріти**
Critical Role — популярне стрім-шоу про D&D та їх власні настільні рольові ігри.

**Ефект Мета Мерсера**
Явище, коли гравці очікують від майстра рівня ведення гри, схожого на професійних ГМів, наприклад, Мета Мерсера з Critical Role: глибокий відіграш персонажів, кінематографічний наратив і якісні імпровізації. Це може призводити до нереалістичних очікувань або тиску на майстрів. Часто це явище виникає серед гравців, які ніколи раніше не грали в НРІ, а лиш дивилися настільно-рольові шоу.

**Дайсгоблін / Дайсдраґон**
Жартівлива назва гравців, які колекціонують кубики у великій кількості, часто більше, ніж їм потрібно для гри.

**ДнБ**
Dice & Bones — популярний український YouTube-канал про D&D.

**ДнД 18+ з пивом та снеками**
Мемний та іронічний термін, що виник як реакція на кринжове оголошення одного майстра, який шукав гравців для «п*рн* ДнД з дівчатами у Львові». У відповідь на питання що це за «п*рн* ДнД» згадувався «Дуже цікавий сюжет та пиво зі снеками», що викликало хвилю жартів і критики в НРІ-спільноті. Згодом цей вислів почали використовувати як саркастичну назву до будь-яких дивних оголошень. Також ним іноді іронічно позначають занадто легковажні кампанії з сумнівним тоном.

**Ретроклон**
Настільна рольова гра, яка є клоном якоїсь старої НРГ, яка зазвичай не видається. Вона була повністю переписана таким чином, щоб її можна було легально розповсюджувати без порушень, але при цьому вона дуже близька до духу оригінальної гри.
