---
{"dg-publish":true,"permalink":"/gremishka/nri-shho-vono-take-i-yak-v-cze-grati/"}
---

Джерело:  [Пост Tg-канал](https://t.me/gremishkaua/7)
Автор: [[Гремішка/Гремішка\|Гремішка]]
Редактор: [[Автори/Leynar\|Leynar]]

# Що таке НРІ
НРІ — це настільно-рольові ігри, в яких гравці відіграють ролі самостійно створених персонажів, а майстер (ведучий) генерує пригоду, відкриває гравцям особливості світу, в якому розгортається пригода, відіграє NPC (неігрових персонажів) і бере на себе левову частку математики.  

# Звідки математика?

Давайте так: дії гравців, загалом, необмежені. Ви можете танцювати з вогнем посеред міської площі, фліртувати з фрейлінами королеви, красти булки в пекаря, ховатися від ворогів на дереві, чи, навпаки, лізти в бійку з кожним вартовим, який криво-косо на вас глянув. Все на ваш розсуд. Однак успіх чи провал ваших дій визначає математика: прописані на початку характеристики вашого персонажа і кидки кубиків. Якщо у настільних іграх ви маєте чіткий перелік дій (наприклад взяти картку, походити на три клітинки, забрати ресурс, атакувати супротивника), то в НРІ ви обмежені тільки власною фантазією та умовностями всесвіту, в якому відбувається гра (в D&D майстер навряд дозволить ельфу взяти кулемет, хоча спробувати варто).

## Звучить досить розмито, правда? Чому так? 

Відповідь проста: настільно-рольових ігор дуже і дуже багато. Наприклад, "Поклик Ктулху" занурює гравця в 1920-ті роки нашого світу і досипає зверху хтонічних чудовиськ. "Маусріттер" пропонує познайомитись з красою фентезійного світу, в якому гравцям належить перевтілитися у відчайдушних маленьких мишенят. Mörk Borg (Темна Вежа) — це скандинавський дет-метал, де перед гравцями постає спустошений світ, а самі гравці стануть очевидцями апокаліпсису. D&D — одна з найвідоміших НРІ, перетворює гравця на фентезійного героя, що спокушатиме драконів і змагатиметься з лицарями. Або навпаки. На ваш вибір. І кожна зі згаданих ігор має свою механіку та свої правила.

Так, тепер зупинимося, вдихнемо і видихнемо, якщо попередній текст налякав ще більше.

### Коротко: НРІ — це десятки різноманітних ігор. 

Найпростіше, що ви можете зробити, якщо тільки починаєте знайомитися з НРІ — це вибрати одну, переглянути скорочені правила, зібрати компанію однодумців (або приєднатися до гри в НРІ-спільноті) і спробувати пограти.

Перша лінія вибору — це D&D. Всі гравці, з якими ми знайомі, кажуть, що D&D має низький поріг входження (ми не дуже з цим згодні, однак сперечатися не будемо, бо як не крути D&D — гра популярна, для неї дійсно легко знайти необхідні гайди, готових персонажів, мільйон роликів на YouTube та майстрів, які без проблем проведуть вам першу гру).

І хай вас не лякають розлогі правила і математика! Страшно і незрозуміло тільки першу годину, а потім… Що ж, най береже господь тих монстрів, що стануть між пригодником та омріяним другим рівнем.

Бажаємо вам вдалих ігор!